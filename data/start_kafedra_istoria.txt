Кафедра була створена у 2002 році. Через рік будемо святкувати двадцятиріччя. Сподіваємось, що вже разом із тобою!

З чого все почалося?

У 2002 році на базі факультету інформатики та управління створюється нова кафедра — кафедра комп’ютерної математики і математичного моделювання. Зараз відома як КМАД — комп’ютерна математика та аналіз даних.

З перших днів існування кафедру очолив відомий вчений і фахівець в галузі математичної теорії керування та математичного моделювання, Лауреат Державної премії України, доктор технічних наук, професор Л.М. Любчик.

Задачею кафедри була математична підготовка студентів комп’ютерних та економічних спеціальностей. Водночас на кафедру передається спеціальність «Прикладна математика». Так ми стаємо першою математичною кафедрою в університеті, що випускає фахівців в цій галузі.

Отже, з початку була математика.

Через декілька років до математики приєдналась розробка програмних систем. В результаті утворилась науково-навчальна концепція з підготовки математиків-програмістів. Наші студенти в рівній мірі володіють методами прикладної математики й навичками створення комп’ютерних програм.

В процесі математика поєдналась із програмуванням.

У другому десятиріччі формується новий напрямок, пов’язаний з інтелектуальним аналізом даних на основі методів машинного навчання. Кафедра стає однією з перших в Україні, яка створила освітню програму в області Data Science.

Зараз маємо фундаментальну математику, поєднану із програмуванням та посилену Data Science.

На кафедрі постійно проводяться наукові дослідження, формується наукова школа в галузі математичних методів керування і прийняття рішень в умовах невизначеності.

Ми маємо фундаментальні наукові результати в області теорії обернених задач динаміки керованих систем, компенсації невимірних збурень, розвитку сучасної теорії інваріантності.

На кафедрі виконані прикладні розробки щодо вдосконалення систем керування енергоблоками ТЕС і АЕС, централізованою відпусткою тепла, моніторингу якості теплопостачання, систем керування каскадами водосховищ.

Ми маємо, чим пишатися. Запрошуємо тебе стати частиною цього світу!